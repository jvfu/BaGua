《易經》第十九卦臨地澤臨坤上兌下
 
臨, 元亨, 利貞. 至于八月有凶. 
《彖》曰: 臨, 剛浸而長. 說而順, 剛中而應, 大亨以正, 天之道也. 「至于八月有凶」, 消不久也. 
《象》曰: 澤上有地, 臨. 君子以教思無窮、容保民無疆. 
初九: 咸臨, 貞吉. 
《象》曰: 「咸臨, 貞吉」, 志行正也. 
九二: 咸臨, 吉無不利. 
《象》曰: 「咸臨, 吉無不利」, 未順命也. 
六三: 甘臨, 無攸利. 既憂之, 無咎. 
《象》曰: 「甘臨」, 位不當也. 「既憂之」, 咎不長也. 
六四: 至臨, 無咎. 
《象》曰: 「至臨, 無咎」, 位當也. 
六五: 知臨, 大君之宜, 吉. 
《象》曰: 「大君之宜」, 行中之謂也. 
上六: 敦臨, 吉, 無咎. 
《象》曰: 敦臨之吉, 志在內也. 
 
