《易經》第四十六卦升地風升坤上巽下
 
升, 元亨, 用見大人, 勿恤. 南征吉. 
《彖》曰: 柔以時升, 巽而順, 剛中而應, 是以大亨. 「用見大人, 勿恤」, 有慶也. 「南征吉」, 志行也. 
《象》曰: 地中生木, 升. 君子以順德, 積小以高大. 
初六: 允升, 大吉. 
《象》曰: 「允升, 大吉」, 上合志也. 
九二: 孚乃利用禴, 無咎. 
《象》曰: 九二之孚, 有喜也. 
九三: 升虛邑. 
《象》曰: 「升虛邑」, 無所疑也. 
六四: 王用亨于岐山, 吉無咎. 
《象》曰: 「王用亨于岐山」, 順事也. 
六五: 貞吉, 升階. 
《象》曰: 「貞吉, 升階」, 大得志也. 
上六: 冥升, 利于不息之貞. 
《象》曰: 「冥升」在上, 消不富也. 
 
