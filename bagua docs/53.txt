《易經》第五十三卦漸風山漸巽上艮下
 
漸, 女歸吉, 利貞. 
《彖》曰: 漸之進也, 女歸吉也. 進得位, 往有功也. 進以正, 可以正邦也. 其位剛, 得中也. 止而巽, 動不窮也. 
《象》曰: 山上有木, 漸. 君子以居賢德善俗. 
初六: 鴻漸于干, 小子厲. 有言, 無咎. 
《象》曰: 小子之厲, 義無咎也. 
六二: 鴻漸于磐, 飲食衎衎, 吉. 
《象》曰: 「飲食衎衎」, 不素飽也. 
九三: 鴻漸于陸, 夫征不復, 婦孕不育, 凶. 利御寇. 
《象》曰: 「夫征不復」, 離群丑也. 「婦孕不育」, 失其道也. 「利用御寇」, 順相保也. 
六四: 鴻漸于木, 或得其桷, 無咎. 
《象》曰: 「或得其桷」, 順以巽也. 
九五: 鴻漸于陵, 婦三歲不孕, 終莫之勝, 吉. 
《象》曰: 「終莫之勝, 吉」, 得所愿也. 
上九: 鴻漸于逵, 其羽可用為儀, 吉. 
《象》曰: 「其羽可用為儀, 吉」, 不可亂也. 
 
