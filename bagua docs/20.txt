《易經》第二十卦觀風地觀巽上坤下
 
觀, 盥而不荐, 有孚顒若. 
《彖》曰: 大觀在上, 順而巽, 中正以觀天下. 「觀, 盥而不荐, 有孚顒若」, 下觀而化也. 觀天之神道, 而四時不忒, 聖人以神道設教, 而天下服矣. 
《象》曰: 風行地上, 觀. 先王以省方, 觀民設教. 
初六: 童觀, 小人無咎, 君子吝. 
《象》曰: 初六「童觀」, 小人道也. 
六二: 窺觀, 利女貞. 
《象》曰: 「窺觀」「女貞」, 亦可丑也. 
六三: 觀我生, 進退. 
《象》曰: 「觀我生, 進退」, 未失道也. 
六四: 觀國之光, 利用賓于王. 
《象》曰: 「觀國之光」, 尚賓也. 
九五: 觀我生, 君子無咎. 
《象》曰: 「觀我生」, 觀民也. 
上九: 觀其生, 君子無咎. 
《象》曰: 「觀其生」, 志未平也. 
 
