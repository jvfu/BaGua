《易經》第二十七卦頤山雷頤艮上震下
 
頤, 貞吉. 觀頤, 自求口實. 
《彖》曰: 「頤, 貞吉」, 養正則吉也. 「觀頤」, 觀其所養也. 「自求口實」, 觀其自養也. 天地養萬物, 聖人養賢以及萬民. 頤之時義大矣哉！
《象》曰: 山下有雷, 頤. 君子以慎言語, 節飲食. 
初九: 舍爾靈龜, 觀我朵頤, 凶. 
《象》曰: 「觀我朵頤」, 亦不足貴也. 
六二: 顛頤, 拂經, 于丘頤, 征凶. 
《象》曰: 六二「征凶」, 行失類也. 
六三: 拂頤, 貞凶, 十年勿用, 無攸利. 
《象》曰: 「十年勿用」, 道大悖也. 
六四: 顛頤吉, 虎視眈眈, 其欲逐逐, 無咎. 
《象》曰: 顛頤之吉, 上施光也. 
六五: 拂經, 居貞吉, 不可涉大川. 
《象》曰: 居貞之吉, 順以從上也. 
上九: 由頤, 厲, 吉, 利涉大川. 
《象》曰: 「由頤, 厲, 吉」, 大有慶也. 
 
