《易經》第二十八卦大過澤風大過兌上巽下
 
大過, 棟橈, 利有攸往, 亨. 
《彖》曰: 大過, 大者過也. 「棟橈」, 本末弱也. 剛過而中, 巽而說行, 「利有攸往」, 乃亨. 大過之時義大矣哉！
《象》曰: 澤滅木, 大過. 君子以獨立不懼, 遯世無悶. 
初六: 藉用白茅, 無咎. 
《象》曰: 「藉用白茅」, 柔在下也. 
九二: 枯楊生稊, 老夫得其女妻, 無不利. 
《象》曰: 老夫女妻, 過以相與也. 
九三: 棟橈, 凶. 
《象》曰: 棟橈之凶, 不可以有輔也. 
九四: 棟隆, 吉. 有它吝. 
《象》曰: 棟隆之吉, 不橈乎下也. 
九五: 枯楊生華, 老婦得其士夫, 無咎無譽. 
《象》曰: 「枯楊生華」, 何可久也. 老婦士夫, 亦可丑也. 
上六: 過涉滅頂, 凶, 無咎. 
《象》曰: 過涉之凶, 不可咎也. 
 
