《易經》第十卦履天澤履乾上兌下
 
履, 履虎尾, 不咥人, 亨. 
《彖》曰: 履, 柔履剛也. 說而應乎乾, 是以「履虎尾, 不咥人, 亨」. 剛中正, 履帝位而不疚, 光明也. 
《象》曰: 上天下澤, 履. 君子以辨上下、定民志. 
初九: 素履往, 無咎. 
《象》曰: 素履之往, 獨行愿也. 
九二: 履道坦坦, 幽人貞吉. 
《象》曰: 「幽人貞吉」, 中不自亂也. 
六三: 眇能視, 跛能履, 履虎尾, 咥人, 凶. 武人為于大君. 
《象》曰: 「眇能視」, 不足以有明也. 「跛能履」, 不足以與行也. 咥人之凶, 位不當也. 「武人為于大君」, 志剛也. 
九四: 履虎尾, 愬愬, 終吉. 
《象》曰: 「愬愬, 終吉」, 志行也. 
九五: 夬履, 貞厲. 
《象》曰: 「夬履, 貞厲」, 位正當也. 
上九: 視履考祥, 其旋元吉. 
《象》曰: 元吉在上, 大有慶也. 
 
