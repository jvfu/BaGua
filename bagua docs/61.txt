《易經》第六十一卦中孚風澤中孚巽上兌下
 
中孚, 豚魚吉, 利涉大川, 利貞. 
《彖》曰: 中孚, 柔在內而剛得中. 說而巽, 孚乃化邦也. 「豚魚吉」, 信及豚魚也. 「利涉大川」, 乘木舟虛也. 中孚以利貞, 乃應乎天也. 
《象》曰: 澤上有風, 中孚. 君子以議獄緩死. 
初九: 虞吉, 有他不燕. 
《象》曰: 初九「虞吉」, 志未變也. 
九二: 鳴鶴在陰, 其子和之, 我有好爵, 吾與爾靡之. 
《象》曰: 「其子和之」, 中心愿也. 
六三: 得敵, 或鼓或罷, 或泣或歌. 
《象》曰: 「或鼓或罷」, 位不當也. 
六四: 月几望, 馬匹亡, 無咎. 
《象》曰: 馬匹亡, 絕類上也. 
九五: 有孚攣如, 無咎. 
《象》曰: 「有孚攣如」, 位正當也. 
上九: 翰音登于天, 貞凶. 
《象》曰: 「翰音登于天」, 何可長也！
 
