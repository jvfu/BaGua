《易經》第十二卦否地天否乾上坤下
 
否, 否之匪人, 不利君子貞, 大往小來. 
《彖》曰: 「否之匪人, 不利君子貞, 大往小來」, 則是天地不交而萬物不通也, 上下不交而天下無邦也. 內陰而外陽, 內柔而外剛, 內小人而外君子, 小人道長, 君子道消也. 
《象》曰: 天地不交, 否. 君子以儉德辟難, 不可榮以祿. 
初六: 拔茅茹, 以其夤, 貞吉亨. 
《象》曰: 「拔茅」貞吉, 志在君也. 
六二: 包承, 小人吉, 大人否亨. 
《象》曰: 「大人否亨」, 不亂群也. 
六三: 包羞. 
《象》曰: 「包羞」, 位不當也. 
九四: 有命無咎, 疇離祉. 
《象》曰: 「有命無咎」, 志行也. 
九五: 休否, 大人吉. 其亡其亡, 系于苞桑. 
《象》曰: 「大人之吉」, 位正當也. 
上九: 傾否, 先否后喜. 
《象》曰: 否終則傾, 何可長也！
 
