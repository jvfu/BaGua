《易經》第二十六卦大畜山天大畜艮上乾下
 
大畜, 利貞. 不家食吉, 利涉大川. 
《彖》曰: 大畜, 剛健篤實輝光, 日新其德. 剛上而尚賢, 能止健, 大正也. 「不家食吉」, 養賢也. 「利涉大川」, 應乎天也. 
《象》曰: 天在山中, 大畜. 君子以多識前言往行, 以畜其德. 
初九: 有厲, 利已. 
《象》曰: 「有厲, 利已」, 不犯災也. 
九二: 輿說輻. 
《象》曰: 「輿說輻」, 中無尤也. 
九三: 良馬逐, 利艱貞. 曰閑輿衛, 利有攸往. 
《象》曰: 「利有攸往」, 上合志也. 
六四: 童豕之牿, 元吉. 
《象》曰: 六四「元吉」, 有喜也. 
六五: 豶豕之牙, 吉. 
《象》曰: 六五之吉, 有慶也. 
上九: 何天之衢, 亨. 
《象》曰: 「何天之衢」, 道大行也. 
 
