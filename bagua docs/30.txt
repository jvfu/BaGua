《易經》第三十卦離離為火離上離下
 
離, 利貞, 亨. 畜牝牛吉. 
《彖》曰: 離, 麗也. 日月麗乎天, 百谷草木麗乎土, 重明以麗乎正, 乃化成天下. 柔麗乎中正, 故亨. 是以「畜牝牛吉」也. 
《象》曰: 明兩作, 離. 大人以繼明照于四方. 
初九: 履錯然, 敬之無咎. 
《象》曰: 履錯之敬, 以辟咎也. 
六二: 黃離, 元吉. 
《象》曰: 「黃離, 元吉」, 得中道也. 
九三: 日昃之離, 不鼓缶而歌, 則大耋之嗟, 凶. 
《象》曰: 「日昃之離」, 何可久也. 
九四: 突如其來如, 焚如, 死如, 棄如. 
《象》曰: 「突如其來如」, 無所容也. 
六五: 出涕沱若, 戚嗟若, 吉. 
《象》曰: 六五之吉, 離王公也. 
上九: 王用出征, 有嘉折首, 獲其匪丑, 無咎. 
《象》曰: 「王用出征」, 以正邦也. 
 
