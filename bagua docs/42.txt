《易經》第四十二卦益風雷益巽上震下
 
益, 利有攸往, 利涉大川. 
《彖》曰: 益, 損上益下, 民說無疆, 自上下下, 其道大光. 「利有攸往」, 中正有慶. 「利涉大川」, 木道乃行. 益動而巽, 日進無疆. 天施地生, 其益無方. 凡益之道, 與時偕行. 
《象》曰: 風雷, 益. 君子以見善則遷, 有過則改. 
初九: 利用為大作, 元吉, 無咎. 
《象》曰: 「元吉, 無咎」, 下不厚事也. 
六二: 或益之, 十朋之龜弗克違, 永貞吉. 王用享于帝, 吉. 
《象》曰: 「或益之」, 自外來也. 
六三: 益之用凶事, 無咎. 有孚中行, 告公用圭. 
《象》曰: 益用凶事, 固有之也. 
六四: 中行, 告公從, 利用為依遷國. 
《象》曰: 「告公從」, 以益志也. 
九五: 有孚惠心, 勿問元吉. 有孚惠我德. 
《象》曰: 「有孚惠心」, 勿問之矣. 「惠我德」, 大得志也. 
上九: 莫益之, 或擊之, 立心勿恆, 凶. 
《象》曰: 「莫益之」, 偏辭也. 「或擊之」, 自外來也. 
 
