《易經》第五十五卦丰雷火丰震上離下
 
丰, 亨, 王假之, 勿憂, 宜日中. 
《彖》曰: 丰, 大也. 明以動, 故丰. 「王假之」, 尚大也. 「勿憂, 宜日中」, 宜照天下也. 日中則昃, 月盈則食, 天地盈虛, 與時消息, 而況人於人乎？況於鬼神乎？
《象》曰: 雷電皆至, 丰. 君子以折獄致刑. 
初九: 遇其配主, 雖旬無咎, 往有尚. 
《象》曰: 「雖旬無咎」, 過旬災也. 
六二: 丰其蔀, 日中見斗, 往得疑疾, 有孚發若, 吉. 
《象》曰: 「有孚發若」, 信以發志也. 
九三: 丰其沛, 日中見昧, 折其右肱, 無咎. 
《象》曰: 「丰其沛」, 不可大事也. 「折其右肱」, 終不可用也. 
九四: 丰其蔀, 日中見斗, 遇其夷主, 吉. 
《象》曰: 「丰其蔀」, 位不當也. 「日中見斗」, 幽不明也. 「遇其夷主」, 吉行也. 
六五: 來章, 有慶譽, 吉. 
《象》曰: 六五之吉, 有慶也. 
上六: 丰其屋, 蔀其家, 窺其戶, 闃其無人, 三歲不見, 凶. 
《象》曰: 「丰其屋」, 天際翔也. 「窺其戶, 闃其無人」, 自藏也. 
 
