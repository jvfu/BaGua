《易經》第十七卦隨澤雷隨兌上震下
 
隨, 元亨, 利貞, 無咎. 
《彖》曰: 隨, 剛來而下柔, 動而說, 隨. 大亨貞, 無咎, 而天下隨時, 隨之時義大矣哉！
《象》曰: 澤中有雷, 隨. 君子以向晦入宴息. 
初九: 官有渝, 貞吉. 出門交有功. 
《象》曰: 「官有渝」, 從正吉也. 「出門交有功」, 不失也. 
六二: 系小子, 失丈夫. 
《象》曰: 「系小子」, 弗兼與也. 
六三: 系丈夫, 失小子. 隨有求得, 利居貞. 
《象》曰: 「系丈夫」, 志舍下也. 
九四: 隨有獲, 貞凶. 有孚在道, 以明, 何咎？
《象》曰: 「隨有獲」, 其義凶也. 「有孚在道」, 明功也. 
九五: 孚于嘉, 吉. 
《象》曰: 「孚于嘉, 吉」, 位正中也. 
上六: 拘系之, 乃從維之. 王用亨于西山. 
《象》曰: 「拘系之」, 上窮也. 
 
