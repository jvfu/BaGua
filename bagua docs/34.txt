《易經》第三十四卦大壯雷天大壯震上乾下
 
大壯, 利貞. 
《彖》曰: 大壯, 大者壯也. 剛以動, 故壯. 「大壯, 利貞」, 大者正也. 正大而天地之情可見矣！
《象》曰: 雷在天上, 大壯. 君子以非禮勿履. 
初九: 壯于趾, 征凶, 有孚. 
《象》曰: 「壯于趾」, 其孚窮也. 
九二: 貞吉. 
《象》曰: 九二「貞吉」, 以中也. 
九三: 小人用壯, 君子用罔, 貞厲. 羝羊觸藩, 羸其角. 
《象》曰: 「小人用壯」, 君子罔也. 
九四: 貞吉悔亡, 藩決不羸, 壯于大輿之輹. 
《象》曰: 「藩決不羸」, 尚往也. 
六五: 喪羊于易, 無悔. 
《象》曰: 「喪羊于易」, 位不當也. 
上六: 羝羊觸藩, 不能退, 不能遂, 無攸利, 艱則吉. 
《象》曰: 「不能退, 不能遂」, 不祥也. 「艱則吉」, 咎不長也. 
 
