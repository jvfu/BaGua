《易經》第六十四卦未濟火水未濟離上坎下
 
未濟, 亨, 小狐汔濟, 濡其尾, 無攸利. 
《彖》曰: 「未濟, 亨」, 柔得中也. 「小狐汔濟」, 未出中也. 「濡其尾, 無攸利」, 不續終也. 雖不當位, 剛柔應也. 
《象》曰: 火在水上, 未濟. 君子以慎辨物居方. 
初六: 濡其尾, 吝. 
《象》曰: 「濡其尾」, 亦不知極也. 
九二: 曳其輪, 貞吉. 
《象》曰: 九二「貞吉」, 中以行正也. 
六三: 未濟, 征凶, 利涉大川. 
《象》曰: 「未濟, 征凶」, 位不當也. 
九四: 貞吉, 悔亡, 震用伐鬼方, 三年有賞于大國. 
《象》曰: 「貞吉, 悔亡」, 志行也. 
六五: 貞吉, 無悔, 君子之光, 有孚, 吉. 
《象》曰: 「君子之光」, 其暉吉也. 
上九: 有孚于飲酒, 無咎, 濡其首, 有孚失是. 
《象》曰: 飲酒濡首, 亦不知節也. 
 