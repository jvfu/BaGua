《易經》第十三卦同人天火同人乾上離下
 
同人, 同人于野, 亨, 利涉大川, 利君子貞. 
《彖》曰: 同人, 柔得位得中而應乎乾曰同人. 《同人》曰「同人于野, 亨, 利涉大川」, 乾行也. 文明以健, 中正而應, 君子正也. 唯君子為能通天下之志. 
《象》曰: 天與火, 同人. 君子以類族辨物. 
初九: 同人于門, 無咎. 
《象》曰: 出門同人, 又誰咎也？
六二: 同人于宗, 吝. 
《象》曰: 「同人于宗」, 吝道也. 
九三: 伏戎于莽, 升其高陵, 三歲不興. 
《象》曰: 「伏戎于莽」, 敵剛也. 「三歲不興」, 安行也. 
九四: 乘其墉, 弗克攻, 吉. 
《象》曰: 「乘其墉」, 義弗克也, 其吉則困而反則也. 
九五: 同人, 先號啕而后笑, 大師克相遇. 
《象》曰: 同人之先, 以中直也. 大師相遇, 言相克也. 
上九: 同人于郊, 無悔. 
《象》曰: 「同人于郊」, 志未得也. 
 
