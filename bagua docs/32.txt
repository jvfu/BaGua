《易經》第三十二卦恆雷風恆震上巽下
 
恆, 亨, 無咎, 利貞, 利有攸往. 
《彖》曰: 恆, 久也. 剛上而柔下, 雷風相與, 巽而動, 剛柔皆應, 恆. 「恆, 亨, 無咎, 利貞」, 久於其道也, 天地之道, 恆久而不已也. 「利有攸往」, 終則有始也. 日月得天而能久照, 四時變化而能久成, 聖人久於其道而天下化成. 觀其所恆, 而天地萬物之情可見矣！
《象》曰: 雷風, 恆. 君子以立不易方. 
初六: 浚恆, 貞凶, 無攸利. 
《象》曰: 浚恆之凶, 始求深也. 
九二: 悔亡. 
《象》曰: 九二「悔亡」, 能久中也. 
九三: 不恆其德, 或承之羞, 貞吝. 
《象》曰: 「不恆其德」, 無所容也. 
九四: 田無禽. 
《象》曰: 久非其位, 安得禽也？
六五: 恆其德, 貞婦人吉, 夫子凶. 
《象》曰: 婦人貞吉, 從一而終也. 夫子制義, 從婦凶也. 
上六: 振恆, 凶. 
《象》曰: 「振恆」在上, 大無功也. 
 
