《易經》第三十五卦晉火地晉離上坤下
 
晉, 康侯用錫馬蕃庶, 晝日三接. 
《彖》曰: 晉, 進也. 明出地上, 順而麗乎大明, 柔進而上行, 是以「康侯用錫馬蕃庶, 晝日三接」也. 
《象》曰: 明出地上, 晉. 君子以自昭明德. 
初六: 晉如, 摧如, 貞吉. 罔孚, 裕, 無咎. 
《象》曰: 「晉如, 摧如」, 獨行正也. 「裕, 無咎」, 未受命也. 
六二: 晉如, 愁如, 貞吉. 受茲介福于其王母. 
《象》曰: 「受茲介福」, 以中正也. 
六三: 眾允, 悔亡. 
《象》曰: 眾允之, 志上行也. 
九四: 晉如碩鼠, 貞厲. 
《象》曰: 「碩鼠, 貞厲」, 位不當也. 
六五: 悔亡, 失得勿恤, 往吉, 無不利. 
《象》曰: 「失得勿恤」, 往有慶也. 
上九: 晉其角, 維用伐邑, 厲, 吉, 無咎, 貞吝. 
《象》曰: 「維用伐邑」, 道未光也. 
 
