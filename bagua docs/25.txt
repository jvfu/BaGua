《易經》第二十五卦無妄天雷無妄乾上震下
 
無妄, 元亨, 利貞. 其匪正有眚, 不利有攸往. 
《彖》曰: 無妄, 剛自外來而為主於內. 動而健, 剛中而應, 大亨以正, 天之命也. 「其匪正有眚, 不利有攸往」, 無妄之往, 何之矣？天命不佑行矣哉？
《象》曰: 天下雷行, 物與無妄. 先王以茂對時, 育萬物. 
初九: 無妄往, 吉. 
《象》曰: 無妄之往, 得志也. 
六二: 不耕獲, 不菑畬, 則利有攸往. 
《象》曰: 「不耕獲」, 未富也. 
六三: 無妄之災, 或系之牛, 行人之得, 邑人之災. 
《象》曰: 行人得牛, 邑人災也. 
九四: 可貞, 無咎. 
《象》曰: 「可貞, 無咎」, 固有之也. 
九五: 無妄之疾, 勿藥有喜. 
《象》曰: 無妄之藥, 不可試也. 
上九: 無妄行, 有眚, 無攸利. 
《象》曰: 無妄之行, 窮之災也. 
 
