《易經》第十四卦大有火天大有離上乾下
 
大有, 元亨. 
《彖》曰: 大有, 柔得尊位大中而上下應之曰大有. 其德剛健而文明, 應乎天而時行, 是以元亨. 
《象》曰: 火在天上, 大有. 君子以竭惡揚善, 順天休命. 
初九: 無交害, 匪咎, 艱則無咎. 
《象》曰: 《大有》初九, 「無交害」也. 
九二: 大車以載, 有攸往, 無咎. 
《象》曰: 「大車以載」, 積中不敗也. 
九三: 公用亨于天子, 小人弗克. 
《象》曰: 「公用亨于天子」, 小人害也. 
九四: 匪其彭, 無咎. 
《象》曰: 「匪其彭, 無咎」, 明辨晰也. 
六五: 厥孚交如, 威如, 吉. 
《象》曰: 「厥孚交如」, 信以發志也. 威如之吉, 易而無備也. 
上九: 自天佑之, 吉無不利. 
《象》曰: 《大有》上吉, 「自天佑」也. 
 
