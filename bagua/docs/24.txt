《易經》第二十四卦復地雷復坤上震下
 
復, 亨. 出入無疾, 朋來無咎. 反復其道, 七日來復, 利有攸往. 
《彖》曰: 復, 亨. 剛反動而以順行, 是以「出入無疾, 朋來無咎」. 「反復其道, 七日來復」, 天行也. 「利有攸往」, 剛長也. 復其見天地之心乎？
《象》曰: 雷在地中, 復. 先王以至日閉關, 商旅不行, 后不省方. 
初九: 不復遠, 無只悔, 元吉. 
《象》曰: 不遠之復, 以修身也. 
六二: 休復, 吉. 
《象》曰: 休復之吉, 以下仁也. 
六三: 頻復, 厲, 無咎. 
《象》曰: 頻復之厲, 義無咎也. 
六四: 中行獨復. 
《象》曰: 「中行獨復」, 以從道也. 
六五: 敦復, 無悔. 
《象》曰: 「敦復, 無悔」, 中以自考也. 
上六: 迷復, 凶, 有災眚. 用行師, 終有大敗, 以其國君凶. 至于十年不克征. 
《象》曰: 迷復之凶, 反君道也. 
 
