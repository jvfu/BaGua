《易經》第四十五卦萃澤地萃兌上坤下
 
萃, 亨. 王假有廟, 利見大人, 亨, 利貞. 用大牲吉, 利有攸往. 
《彖》曰: 萃, 聚也. 順以說, 剛中而應, 故聚也. 「王假有廟」, 致孝享也. 「利見大人, 亨」, 聚以正也. 「用大牲吉, 利有攸往」, 順天命也. 觀其所聚, 而天地萬物之情可見矣. 
《象》曰: 澤上於地, 萃. 君子以除戎器, 戒不虞. 
初六: 有孚不終, 乃亂乃萃, 若號, 一握為笑, 勿恤, 往無咎. 
《象》曰: 「乃亂乃萃」, 其志亂也. 
六二: 引吉, 無咎, 孚乃利用禴. 
《象》曰: 「引吉, 無咎」, 中未變也. 
六三: 萃如, 嗟如, 無攸利, 往無咎, 小吝. 
《象》曰: 「往無咎」, 上巽也. 
九四: 大吉, 無咎. 
《象》曰: 「大吉, 無咎」, 位不當也. 
九五: 萃有位, 無咎. 匪孚, 元永貞, 悔亡. 
《象》曰: 「萃有位」, 志未光也. 
上六: 齎咨涕洟, 無咎. 
《象》曰: 「齎咨涕洟」, 未安上也. 
 
