《易經》第四十七卦困澤水困兌上坎下
 
困, 亨, 貞大人吉, 無咎. 有言不信. 
《彖》曰: 困, 剛掩也. 險以說, 困而不失其所, 亨, 其唯君子乎？「貞大人吉」, 以剛中也. 「有言不信」, 尚口乃窮也. 
《象》曰: 澤無水, 困. 君子以致命遂志. 
初六: 臀困于株木, 入于幽谷, 三歲不見. 
《象》曰: 「入于幽谷」, 幽不明也. 
九二: 困于酒食, 朱紱方來, 利用亨祀, 征凶, 無咎. 
《象》曰: 「困于酒食」, 中有慶也. 
六三: 困于石, 據于蒺藜, 入于其宮, 不見其妻, 凶. 
《象》曰: 「據于蒺藜」, 乘剛也. 「入于其宮, 不見其妻」, 不祥也. 
九四: 來徐徐, 困于金車, 吝, 有終. 
《象》曰: 「來徐徐」, 志在下也. 雖不當位, 有與也. 
九五: 劓刖, 困于赤紱, 乃徐有說, 利用祭祀. 
《象》曰: 「劓刖」, 志未得也. 「乃徐有說」, 以中直也. 「利用祭祀」, 受福也. 
上六: 困于葛藟, 于臲卼, 曰動悔, 有悔, 征吉. 
《象》曰: 「困于葛藟」, 未當也. 「動悔, 有悔」, 吉行也. 
 
