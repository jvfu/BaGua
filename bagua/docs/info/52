《易經》第五十二卦艮艮為山艮上艮下
 
艮, 艮其背, 不獲其身, 行其庭, 不見其人, 無咎. 
《彖》曰: 艮, 止也. 時止則止, 時行則行, 動靜不失其時, 其道光明. 艮其止, 止其所也. 上下敵應, 不相與也. 是以「不獲其身, 行其庭不見其人, 無咎」也. 
《象》曰: 兼山, 艮. 君子以思不出其位. 
初六: 艮其趾, 無咎, 利永貞. 
《象》曰: 艮其趾, 未失正也. 
六二: 艮其腓, 不拯其隨, 其心不快. 
《象》曰: 「不拯其隨」, 未退聽也. 
九三: 艮其限, 列其夤, 厲薰心. 
《象》曰: 「艮其限」, 危薰心也. 
六四: 艮其身, 無咎. 
《象》曰: 「艮其身」, 止諸躬也. 
六五: 艮其輔, 言有序, 悔亡. 
《象》曰: 「艮其輔」, 以中正也. 
上九: 敦艮, 吉. 
《象》曰: 敦艮之吉, 以厚終也. 
 
