《易經》第四十四卦姤天風姤乾上巽下
 
姤, 女壯, 勿用取女. 
《彖》曰: 姤, 遇也, 柔遇剛也. 「勿用取女」, 不可與長也. 天地相遇, 品物咸章也. 剛遇中正, 天下大行也. 姤之時義大矣哉！
《象》曰: 天下有風, 姤. 后以施命誥四方. 
初六: 系于金柅, 貞吉, 有攸往, 見凶, 羸豕踟躅. 
《象》曰: 「系于金柅」, 柔道牽也. 
九二: 包有魚, 無咎, 不利賓. 
《象》曰: 「包有魚」, 義不及賓也. 
九三: 臀無膚, 其行次且, 厲, 無大咎. 
《象》曰: 「其行次且」, 行未牽也. 
九四: 包無魚, 起凶. 
《象》曰: 無魚之凶, 遠民也. 
九五: 以杞包瓜, 含章, 有隕自天. 
《象》曰: 九五「含章」, 中正也. 「有隕自天」, 志不舍命也. 
上九: 姤其角, 吝, 無咎. 
《象》曰: 「姤其角」, 上窮吝也. 
 
