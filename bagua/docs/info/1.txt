《易經》第一卦乾 乾為天 乾上乾下
 
乾, 元亨, 利貞. 
初九: 潛龍勿用. 
九二: 見龍再田, 利見大人. 
九三: 君子終日乾乾, 夕惕若, 厲, 無咎. 
九四: 或躍在淵, 無咎. 
九五: 飛龍在天, 利見大人. 
上九: 亢龍有悔. 
用九: 見群龍無首, 吉. 
《彖》曰: 大哉乾元, 萬物資始, 乃統天. 云行雨施, 品物流形. 大明始終, 六位時成, 時乘六龍以御天. 乾道變化, 各正性命, 保合大和, 乃利貞. 首出庶物, 萬國咸寧. 
《象》曰: 天行健, 君子以自強不息. 
潛龍勿用, 陽在下也. 見龍在田, 德施普也. 終日乾乾, 反復道也. 或躍在淵, 進無咎也. 飛龍在天, 大人造也. 亢龍有悔, 盈不可久也. 用九, 天德不可為首也. 
《文言》曰: 「元者, 善之長也. 亨者, 嘉之會也. 利者, 義之和也. 貞者, 事之干也. 君子體仁足以長人. 嘉會足以合禮. 利物足以和義. 貞固足以干事. 君子行此四者, 故曰『乾, 元亨利貞. 』」
初九曰「潛龍勿用」, 何謂也？
子曰: 「龍德而隱者也. 不易乎世, 不成乎名, 遯世而無悶, 不見是而無悶. 樂則行之, 憂則違之, 確乎其不可拔, 乾龍也. 」
九二曰「見龍在田, 利見大人」, 何謂也？
子曰: 「龍德而正中者也. 庸言之信, 庸行之謹, 閑邪存其誠, 善世而不伐, 德博而化. 《易》曰『見龍在田, 利見大人』, 君德也. 」
九三曰「君子終日乾乾, 夕惕若, 厲無咎」, 何謂也？
子曰: 「君子進德修業. 忠信, 所以進德也；修辭立其誠, 所以居業也. 知至至之, 可與几也；知終終之, 可與存義也. 是故, 居上位而不驕, 在下位而不憂. 故乾乾因其時而惕, 雖危而無咎矣. 」
九四曰「或躍在淵, 無咎」, 何謂也？
子曰: 「上下無常, 非為邪也. 進退無恆, 非離群也. 君子進德修業, 欲及時也, 故無咎. 」
九五曰「飛龍在天, 利見大人」, 何謂也？
子曰: 「同聲相應, 同氣相求. 水流濕, 火就燥, 云從龍, 風從虎, 聖人作而萬物睹. 本乎天者親上, 本乎地者親下, 則各從其類也. 」
上九曰「亢龍有悔」, 何謂也？
子曰: 「貴而無位, 高而無民, 賢人在下而無輔, 是以動而有悔也. 」
「乾龍勿用」, 下也. 「見龍在田」, 時舍也. 「終日乾乾」, 行事也. 「或躍在淵」, 自試也. 「飛龍在天」, 上治也. 「亢龍有悔」, 窮之災也. 乾元用九, 天下治也. 
「乾龍勿用」, 陽氣潛藏. 「見龍在田」, 天下文明. 「終日乾乾」, 與時偕行. 「或躍在淵」, 乾道乃革. 「飛龍在天」, 乃位乎天德. 「亢龍有悔」, 與時偕極. 乾元用九, 乃見天則. 
乾元者, 始而亨者也. 利貞者, 性情也. 乾始能以美利利天下, 不言所利, 大矣哉！大哉乾乎！剛健中正, 純粹精也. 六爻發揮, 旁通情也. 時乘六龍, 以御天也. 云行雨施, 天下平也. 
君子以成德為行, 日可見之行也. 潛之為言也, 隱而未見, 行而未成, 是以君子弗用也. 
君子學以聚之, 問以辯之, 寬以居之, 仁以行之. 《易》曰「見龍在田, 利見大人」, 君德也. 
九三重剛而不中, 上不在天, 下不在田, 故乾乾因其時而惕, 雖危無咎矣. 
九四重剛而不中, 上不在天, 下不在田, 中不在人, 故或之. 或之者, 疑之也, 故無咎. 
夫大人者, 與天地合其德, 與日月合其明, 與四時合其序, 與鬼神合其吉凶. 先天而天弗違, 后天而奉天時. 天且弗違, 而況於人乎？況於鬼神乎？
亢之為言也, 知進而不知退, 知存而不知亡, 知得而不知喪. 其唯聖人乎！知進退存亡, 而不失其正者, 其唯聖人乎！
 
