《易經》第五十九卦渙風水渙巽上坎下
 
渙, 亨. 王假有廟, 利涉大川, 利貞. 
《彖》曰: 「渙, 亨」, 剛來而不窮, 柔得位乎外而上同. 「王假有廟」, 王乃在中也. 「利涉大川」, 乘木有功也. 
《象》曰: 風行水上, 渙. 先王以享于帝立廟. 
初六: 用拯馬壯, 吉. 
《象》曰: 初六之吉, 順也. 
九二: 渙奔其機, 悔亡. 
《象》曰: 「渙奔其機」, 得愿也. 
六三: 渙其躬, 無悔. 
《象》曰: 「渙其躬」, 志在外也. 
六四: 渙其群, 元吉. 渙有丘, 匪夷所思. 
《象》曰: 「渙其群, 元吉」, 光大也. 
九五: 渙汗其大號, 渙王居, 無咎. 
《象》曰: 「王居, 無咎」, 正位也. 
上九: 渙其血, 去逖出, 無咎. 
《象》曰: 「渙其血」, 遠害也. 
 
