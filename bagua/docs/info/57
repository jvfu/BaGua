《易經》第五十七卦巽巽為風巽上巽下
 
巽, 小亨, 利有攸往, 利見大人. 
《彖》曰: 重巽以申命, 剛巽乎中正而志行, 柔皆順乎剛, 是以「小亨, 利有攸往, 利見大人」. 
《象》曰: 隨風, 巽. 君子以申命行事. 
初六: 進退, 利武人之貞. 
《象》曰: 「進退」, 志疑也. 「利武人之貞」, 志治也. 
九二: 巽在床下, 用史巫紛若, 吉無咎. 
《象》曰: 紛若之吉, 得中也. 
九三: 頻巽, 吝. 
《象》曰: 頻巽之吝, 志窮也. 
六四: 悔亡, 田獲三品. 
《象》曰: 「田獲三品」, 有功也. 
九五: 貞吉悔亡, 無不利. 無初有終, 先庚三日, 后庚三日, 吉. 
《象》曰: 九五之吉, 位正中也. 
上九: 巽在床下, 喪其資斧, 貞凶. 
《象》曰: 「巽在床下」, 上窮也. 「喪其資斧」, 正乎凶也. 
 
