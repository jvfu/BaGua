《易經》第十六卦豫雷地豫震上坤下
 
豫, 利建侯行師. 
《彖》曰: 豫, 剛應而志行, 順以動, 豫. 豫, 順以動, 故天地如之, 而況建侯行師乎？天地以順動, 故日月不過而四時不忒. 聖人以順動, 則刑罰清而民服. 豫之時義大矣哉！
《象》曰: 雷出地奮, 豫. 先王以作樂崇德, 殷荐之上帝, 以配祖考. 
初六: 鳴豫, 凶. 
《象》曰: 初六「鳴豫」, 志窮凶也. 
六二: 介于石, 不終日, 貞吉. 
《象》曰: 「不終日, 貞吉」, 以中正也. 
六三: 盱豫, 悔. 遲有悔. 
《象》曰: 「盱豫」「有悔」, 位不當也. 
九四: 由豫, 大有得. 勿疑朋盍簪. 
《象》曰: 「由豫, 大有得」, 志大行也. 
六五: 貞疾, 恆不死. 
《象》曰: 六五「貞疾」, 乘剛也. 「恆不死」, 中未亡也. 
上六: 冥豫, 成有渝, 無咎. 
《象》曰: 「冥豫」在上, 何可長也！
 
