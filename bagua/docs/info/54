《易經》第五十四卦歸妹雷澤歸妹震上兌下
 
歸妹, 征凶, 無攸利. 
《彖》曰: 歸妹, 天地之大義也. 天地不交而萬物不興. 歸妹, 人之終始也. 說以動, 所歸妹也. 「征凶」, 位不當也. 「無攸利」, 柔乘剛也. 
《象》曰: 澤上有雷, 歸妹. 君子以永終知敝. 
初九: 歸妹以娣, 跛能履, 征吉. 
《象》曰: 「歸妹以娣」, 以恆也. 「跛能履」, 吉相承也. 
九二: 眇能視, 利幽人之貞. 
《象》曰: 「利幽人之貞」, 未變常也. 
六三: 歸妹以須, 反歸以娣. 
《象》曰: 「歸妹以須」, 未當也. 
九四: 歸妹愆期, 遲歸有時. 
《象》曰: 愆期之志, 有待而行也. 
六五: 帝乙歸妹, 其君之袂, 不如其娣之袂良, 月几望, 吉. 
《象》曰: 「帝乙歸妹」, 「不如其娣之袂良」也. 其位在中, 以貴行也. 
上六: 女承筐無實, 士刲羊無血, 無攸利. 
《象》曰: 上六無實, 承虛筐也. 
 
