《易經》第四十八卦井水風井坎上巽下
 
井, 改邑不改井, 無喪無得. 往來井井, 汔至亦未繘井, 羸其瓶, 凶. 
《彖》曰: 巽乎水而上水, 井. 井養而不窮也. 「改邑不改井」, 乃以剛中也. 「汔至亦未繘井」, 未有功也. 「羸其瓶」, 是以凶也. 
《象》曰: 木上有水, 井. 君子以勞民勸相. 
初六: 井泥不食, 舊井無禽. 
《象》曰: 「井泥不食」, 下也. 「舊井無禽」, 時舍也. 
九二: 井谷射鮒, 瓮敝漏. 
《象》曰: 「井谷射鮒」, 無與也. 
九三: 井渫不食, 為我民惻, 可用汲, 王明, 并受其福. 
《象》曰: 「井渫不食」, 行惻也. 求王明, 受福也. 
六四: 井甃, 無咎. 
《象》曰: 「井甃, 無咎」, 修井也. 
九五: 井冽, 寒泉食. 
《象》曰: 寒泉之食, 中正也. 
上六: 井收勿幕, 有孚元吉. 
《象》曰: 「元吉」在上, 大成也. 
 
