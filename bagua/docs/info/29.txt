《易經》第二十九卦坎坎為水坎上坎下
 
坎, 習坎, 有孚, 維心亨, 行有尚. 
《彖》曰: 「習坎」, 重險也. 水流而不盈, 行險而不失其信. 「維心亨」, 乃以剛中也. 「行有尚」, 往有功也. 天險不可升也, 地險山川丘陵也. 王公設險以守其國. 坎之時用大矣哉！
《象》曰: 水洊至, 習坎. 君子以常德行, 習教事. 
初六: 習坎, 入于坎窞, 凶. 
《象》曰: 習坎入坎, 失道凶也. 
九二: 坎有險, 求小得. 
《象》曰: 「求小得」, 未出中也. 
六三: 來之坎坎, 險且枕, 入于坎窞, 勿用. 
《象》曰: 「來之坎坎」, 終無功也. 
六四: 樽酒簋貳, 用缶, 納約自牖, 終無咎. 
《象》曰: 「樽酒簋貳」, 剛柔際也. 
九五: 坎不盈, 祇既平, 無咎. 
《象》曰: 「坎不盈」, 中未大也. 
上六: 係用徽纆, 置于叢棘, 三歲不得, 凶. 
《象》曰: 上六失道, 凶三歲也. 
 
